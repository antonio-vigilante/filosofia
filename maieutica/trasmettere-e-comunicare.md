<link rel="stylesheet" href="https://antonio-vigilante.github.io/filosofia/assets/style.css">

<div class="button green">
Pratiche dialogiche
</div>


## La Maieutica Reciproca

### Trasmettere e comunicare

La riflessione sulla sua esperienza nella Sicilia nord-occidentale ha portato Dolci a ridefinire il concetto di _potere_. La situazione dei poveri di Trappeto era di assoluta _impotenza_; il lavoro con loro consisteva dunque, in primo luogo, nell'_empowerment_, nel guidarli a scoprire il proprio _potere_ personale e collettivo. Il potere dunque non è negativo come vuole la percezione comune. Esso è _possibilità_, e senza possibilità non c'è vita. Letteralmente: mangiare è già una forma di potere dalla quale alcuni possono essere esclusi.

Il potere è legato alla nascita stessa della società. Ci associamo per aumentare, insieme, le nostre possibilità, ossia per avere più potere. Accade però che in molte società, compresa la nostra, l'equilibrio su cui si basa il potere comunitario venga infranto. Le possibilità non sono più distribuite in modo equo. Alcuni hanno molte più possibilità di altri. Non solo: il proliferare delle possibilità degli altri avviene al costo del diminuire delle possibilità degli altri. Nasce così il _dominio_, una patologia del _potere_.

A questa contrapposizione è legata, in Dolci, quella tra _comunicare_ e _trasmettere_. Comunicare vuol dire _mettere in comune_, consiste in uno scambio della parola tra persone che sono in una relazione di reciprocità. Quando questa reciprocità si infrange, la comunicazione degenera in trasmissione: il messaggio allora va dall'alto al basso, senza che si vi sia più alcuno scambio fecondo.

Scrive Dolci in _Dal trasmettere al comunicare_:

>Occorre il coraggio, non solo intellettuale, di chiamare comunicazione soltanto il sistema in cui ogni partecipante _co_informa e _co_rrisponde. Nel sistema ora dominante, chi sceglie? chi trasmette? chi informa?[^1]

Per Dolci la scuola è affetta appunto da questa patologia comunicativa. La natura asimmetrica della relazione tra docente e studente fa sì che la comunicazione autentica diventi improbabile in un'aula scolastica, che siano impacciati l'ascolto e lo scambio. La scuola, in sostanza, è funzionale al _dominio_, esattamente come i mass-media, che per Dolci vanno considerati non _mezzi di comunicazione di massa_, ma messi di _trasmissione di massa_. Sia perché non consentono alcuno scambio, sia perché _creano la massa_, mentre il comunicare è sempre comunitario.




[^1]: D. Dolci, _Dal trasmettere al comunicare_, Sonda, Casale Monferrato 1988, p. 93.
