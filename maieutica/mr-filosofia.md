<link rel="stylesheet" href="https://antonio-vigilante.github.io/filosofia/assets/style.css">

<div class="button green">
Pratiche dialogiche
</div>


## La Maieutica Reciproca
[Indice](index)
### MR e didattica della filosofia

Come accennato, è possibile introdurre i seminari di MR in tutte le discipline, compresa la matematica[^1]. La filosofia è tuttavia la disciplina nella quale un uso ampio della MR può dare i risultati migliori.
Possiamo distinguere ulteriormente, nell'ambito della didattica della filosofia, le seguenti tipologie di seminari di MR, che si aggiungono a quelle che abbiamo già visto:

a. _Seminari di definizione_

La filosofia ha a che fare con la verità. Ma cos'è la verità? Può essere un buon modo di introdurre in generale lo studio della filosofia. Quando poi si tratta a toccare temi estetici, si può tenere un seminario sul tema: Cos'è la bellezza? Seguito magari da un seminario sul tema: L'arte è solo ricerca della bellezza? Quando si cominciano ad affrontare temi morali, si può discutere di: Cos'è la giustizia? E così via.

b. _Seminari esistenziali_

Seminari che hanno ancora a che fare, spesso, con la definizione, ma che toccano temi che riguardano in modo più diretto la vita degli studenti. In cosa consiste il senso della vita? Come vogliamo vivere? Cos'è l'amicizia? Cos'è l'amore?

c. _Seminari di discussione di una tesi filosofica_

Nel corso dello studio di un autore o una corrente ci ferma a ragionare insieme. La teoria aristotelica della tragedia come catarsi ci sembra vera? È vero che fare il male è peggio che riceverlo? È vero che siamo in quanto pensiamo?  Cosa pensiamo della prova ontologica dell'esistenza di Dio? Cosa pensiamo della teoria kantiana del sublime?

d. _Seminari sui grandi temi etici e bioetici_

È inevitabile, in un corso di filosofia, affrontare i grandi temi etici e bioetici, dalla pena di morte all'aborto, dall'eutanasia alll'ingegneria generica.

Nei seminari di MR nell'ambito della filosofia occorre fare particolare attenzione alla precisione e al rigore dell'argomentazione, invitando gli studenti ad evitare risposte generiche, o retoriche, o peggio poetiche. "L'amore è quella cosa senza la quale la vita non ha senso" è una affermazione probabilmente vera, ma che non aiuta troppo a comprendere cosa sia l'amore; e "L'arte è il respiro dello spirito" è anche peggio.


[^1]: Uno dei pochi libri sulla MR a scuola è di un docente di matematica: F. Cappello, _Seminare domande. La sperimentazione della maieutica di Danilo Dolci nella scuola_, EMI, Bollogna 2011.

[Indice](index)
